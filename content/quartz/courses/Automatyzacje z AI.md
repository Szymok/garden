---
title: Automatyzacje z AI
type: course
tags: 
aliases:
---
# C04L02 — Automatyzacje z AI

Korzystam z make.com niemal od samego początku jego istnienia (ID konta poniżej 1000) i choć automatyzacja obecna jest w niemal każdym obszarze mojej codzienności. Pojawienie się GPT-3 a chwilę później GPT-4 całkowicie zmieniło zasady gry, ponieważ nie tylko mój kod, ale także scenariusze wyszły poza sztywno definiowane schematy. Nawet tak proste rzeczy jak system powiadomień dziś wygląda zupełnie inaczej. 

## Scenariusze do wielu zadań

Podobnie jak w przypadku kodu, scenariusze automatyzacji warto projektować tak, aby ta sama logika możliwie nie powtarzała się w wielu miejscach. Oczywiście nie chodzi tutaj także o rozbijanie prostych automatyzacji na kilkanaście różnych scenariuszy, ale o zachowanie balansu. 

Przykładem może być mój system wgrywania plików na serwer z którego korzystam nawet podczas pisania tych słów. Jednocześnie korzystają z niego także moje automatyzacje. 

![](https://cloud.overment.com/uploader-b5c20b03-6.png)

Z punktu widzenia użytkownika nie widać w tym sensu, ponieważ wszystkie komunikatory, poczta e-mail czy edytory tekstu umożliwiają nam łatwe wgrywanie plików. Sytuacja zmienia się jednak w momencie gdy wychodzimy z roli typowego użytkownika i zaczynamy ułatwiać sobie pracę różnymi skryptami i automatyzacjami. Linki załączników wgrywanych do Airtable szybko wygasają, z kolei załączniki wgrywane do komunikatorów, niemal zawsze wymagają zalogowania, aby móc skorzystać z ich treści. 

Sama logika odpowiadająca za wgranie pliku jest niezwykle prosta i uwzględnia jedynie proste zabezpieczenia oraz wygenerowanie unikatowej nazwy pliku. Na potrzeby automatyzacji zależało mi wyłącznie na obsłudze obrazków, dlatego scenariusz uwzględnia także ich optymalizację z pomocą [tinyPNG](https://tinypng.com/).

Wywoływanie scenariusza z poziomu innych scenariuszy jest niezwykle proste, ponieważ wystarczy wykonanie zapytania z pomocą modułu HTTP. **WAŻNE:** warto w tym module zaznaczyć opcję **‌Parse response**, aby natychmiast otyrzmać gotowy do wykorzystania obiekt. 

![](https://cloud.overment.com/notion-1696489044.png)

Nietrudno zauważyć, że powyższy scenariusz ma niewiele wspólnego z AI. Jednak obecna w nim koncepcja jest niezwykle ważna w naszych kolejnych scenariuszach, dotycząca łączenia ze sobą automatyzacji. Co więcej **warto ten sam schemat wykorzystywać w kodzie**. W API które projektuję na swoje potrzeby znajdują się przeróżne mniejsze i większe narzędzia, po które sięgam w razie potrzeby. 

## Połączenie automatyzacji z AI

Rezultat połączenia **automatyzacji, narzędzi no-code, programowania oraz AI** prezentuje jeden z moich scenariuszy, którego zadaniem jest obsługa mojej listy zadań. Każda z gałęzi odpowiada za jedną z akcji CRUD, czyli: Utwórz zadania, Pobierz listę zadań z wyznaczonego zakresu czasu oraz Zaktualizuj wskazane zadania. Pomijam tutaj usuwanie wpisów, ponieważ wystarcza mi oznaczanie ich jako zakończone i jedocześnie nie chcę także przypadkowo czegoś usunąć (modyfikacja jest w porządku, bo historia zmian się zachowuje, aczkolwiek nie miałem jeszcze powodu, aby z niej korzystać).

![](https://cloud.overment.com/tasks-03f190e2-d.png)

W lekcji **C02L05** również pokazywałem zarówno kod jak i scenariusz odpowiedzialny za zarządzanie zadaniami. Pokazuję jednak kolejny przykład, ponieważ tutaj mówimy o bardzo wysokiej personalizacji. Zadania zostają przypisywane do konkretnych kategorii, tagów czy projektów. Dodatkowo w ich opisie zapisuję **oryginalne** polecenie, aby upewnić się, że w razie potrzeby będę mieć do niego łatwy dostęp. Mechanika działania tego scenariusza jest niemal taka sama jak w kodzie ze wspomnianej lekcji, dlatego tylko krótko powiem, że:

- Górny rząd odpowiada za dodawanie dodawanie zadań. Prompt opisujący zadania uwzględnia krótkie opisy kategorii, aktualną datę (wygenerowaną programistycznie), oraz ogólne zasady dotyczące klasyfikacji i opisywania zadań. Wygenerowana lista jest dodawana do Notion, a dodatkowo główna treść zadania zamieniona jest na [obiekty opisujące bloki](https://developers.notion.com/reference/block), dzięki czemu łatwo mogą być dopisane do treści strony. Kod umożliwiający zamianę zwykłego tekstu na takie bloki pokazywałem już w lekcji 

	Ze względu na popularność Notion, niewykluczone, że również korzystasz z tej aplikacji. Dlatego przygotowałem zestaw dwóch funkcji Netlify, które można wykorzystać do zamiany tekstu na bloki oraz bloków na tekst. Schemat uruchomienia jest bardzo podobny jak w przypadku funkcji Splitter z poprzednich lekcji. W kodzie znajdziesz dwie funkcje: **notion-to-markdown** i **markdown-to-notion**. Ta pierwsza będzie wymagała podania pageId oraz Twojego klucza API Notion, który możesz na wygenerować tworząc integrację [tutaj](https://www.notion.so/my-integrations). Pamiętaj jednak, że będzie ona powiązana **wyłącznie ze stronami, które wskażesz**. 
	
	- ⚡ [Pobierz Notion Netlify Function](https://cloud.overment.com/aidevs_notion-1696511398.zip)

- Drugi rząd pobiera listę zadań i nie ma w nim nic szczególnego poza faktem, że polecam stosować format dat: MM/DD/YYYY hh:mm. Warto unikać mieszania formatów przy pracy z GPT-4, lub parsować je programistycznie.

- Trzecia oraz czwarta ścieżka odpowiadają za aktualizację zadań i realizuję niemal taką samą logikę polegającą na pobraniu bieżących zadań oraz decydują o tym, które z nich (i w jaki sposób) mają zostać zaktualizowane. 

- No i czwarta ścieżka uruchamiana jest zawsze w celu parafrazy wykonanych akcji.

Nie udostępniam schematu tego scenariusza, ponieważ najbardziej istotne jest w nim **dostosowanie do naszego indywidualnego kontekstu** oraz **połączenie programowania, automatyzacji oraz AI**. Podobnie też funkcje Netlify nie muszą dotyczyć Notion ale dowolnej innej operacji, której z jakiegoś powodu nie opłaca się lub nie warto realizować z pomocą narzędzi no-code. Na tym jednak nie koniec. 

## Wykonywanie scenariuszy z pomocą AI

Do tej pory przechodziliśmy przez mechaniki uwzględniające posługiwanie się wyłącznie jednym narzędziem. W praktyce jednak, GPT-4 stać na znacznie więcej, ponieważ możemy stosunkowo łatwo wyposażyć model nawet w kilkadziesiąt różnych akcji. 

Przynajmniej kilkukrotnie padało już określenie "Agent" w naszych lekcjach, jednak teraz nadszedł moment, aby przyjrzeć się mu bliżej. 

Na przestrzeni ostatnich miesięcy pojawiło się kilka projektów, które dążą do budowania aplikacji zdolnych do samodzielnego podejmowania decyzji, planowania i wykonywania złożonych akcji. Przykładem może być [AutoGPT](https://github.com/Significant-Gravitas/AutoGPT), wspominany już [Aider](https://github.com/paul-gauthier/aider) czy [AutoGen](https://github.com/microsoft/autogen). Dodatkowo koncepcja agentów dostępna jest także bezpośrednio w [LangChain](https://js.langchain.com/docs/modules/agents/). 

Chociaż koncepcja autonomicznych agentów, potrafiących pracować w zespołach (!) nad skomplikowanymi zadaniami brzmi niezwykle imponująco, to na ten moment nadal jesteśmy jeszcze w fazie eksperymentów z takim podejściem. **Dlatego osobiście nadal zgadzam się z rekomendacją "State of GPT" o tym, że na dzień dzisiejszy GPT-4 sprawdzi się bardziej w roli copilota niż autonomicznego agenta.** Oczywiście możemy to wykorzystać. 

Poniższy prompt powstał na przykładzie tego, z którego sam korzystałem. Jego zadaniem jest właśnie **wykrycie intencji** pomiędzy **pytaniem, a poleceniem** oraz wybór listy narzędzi, z których należy skorzystać aby wykonać zadanie.

![](https://cloud.overment.com/tools-c2ff8fbd-e.png)

- 🔗 [Zobacz przykład](https://platform.openai.com/playground/p/WinlaN0ZBZf9BdU1FJsTGLko?model=gpt-4)

Obecnie do takich promptów **zdecydowanie polecam korzystać z Function Calling** oraz koniecznie GPT-4. Pozostałe modele zwyczajnie nie są w stanie poradzić sobie z poprawną klasyfikacją. 

Poza tym zaprojektowanie takich promptów jest szczególnie trudne, ponieważ musimy mieć wobec nich pewne założenia. Przykładowo: 

- Ile jest 23 * 15 / 9 — to pytanie, jednak związane z obliczeniami. Powinno być zaklasyfikowane jako "akcja" z narzędziem "kalkulator"
- Kim jest John Galt — to pytanie, nie wymagające podejmowania żadnych akcji, powinno więc być zaklasyfikowane jako "query" bez dodatkowych narzędzi
- Sprawdź moją listę zadań — to polecenie, które powinno być zaklasyfikowane jako "akcja" z narzędziem "tasks"

Jednak spotkałem się z jednym przykładem wyspecjalizowanego asystenta, który na wiadomość "wypiłem kawę" miał zapisywać tę informację na liście dietetycznej. Mówię o tym, ponieważ **sposób rozpoznawania intencji i doboru narzędzi będzie różnił się w zależności od celu, który chcemy osiągnąć**. Niby jest to oczywiste, ale regularnie spotykam się z problemami osób, które oczekują, że GPT-4 "domyśli się" o co im chodzi. W praktyce, musimy **odwzorować nasze założenia w prompcie** lub przygotować zestaw danych i przeprowadzić fine-tuning, który dopasuje model do sposobu klasyfikacji zapytań. 

W każdym razie, takimi promptami dochodzimy do interesującego punktu, w którym zarówno nasze skrypty, jak i automatyzacje, mogą stać się bezpośrednio **narzędziami, którymi posługuje się model** podczas interakcji. Uproszczony schemat tego, o czym mówimy, wygląda następująco: 

![](https://cloud.overment.com/intent-f7efcb45-9.png)

Rozszerzamy tym samym temat, który zapoczątkowaliśmy w lekcji **C02L05**. Tym razem wychodzimy jednak poza obsługę jednego narzędzia. Jednocześnie wykorzystujemy tutaj także elementy **autonomicznych agentów**, jednak w tym przypadku, mechanika jest bliższa "copilota" niż "agenta", ponieważ większość kontroli i tak pozostaje w naszych rękach. 

W przykładzie **28_intent** znajdziesz kod, który jest analogiczny do **14_agent**, jednak jego specjalizacja polega na wykryciu intencji według zasad wymienionych powyżej. Analogiczny prompt / strukturę możesz rozbudować, czy nawet wykorzystać w automatyzacji make.com. 

![](https://cloud.overment.com/action-c1d67a9a-f.png)

Cel rozpoznawania intencji może być inny niż odróżnianie zwykłej wiadomości na którą model ma odpowiedzieć bezpośrednio, od akcji, którą ma wykonać. Poprzednie przykłady pokazały nam, że możemy w ten sposób decydować o sposobie interakcji z API, korzystaniem ze wskazanych funkcji, czy wybranych obszarów pamięci. Inaczej mówiąc **jest to element logiki aplikacji, decydujący o dalszych krokach**. Warto o tym pomyśleć i zastanowić się **w jaki sposób można wykorzystywać takie mechaniki do tworzenia copilotów lub elementów logiki aplikacji oraz automatyzacji**.

## Połączenie z OpenAI i Pinecone w make.com

Myślę, że jesteśmy gotowi na to, aby wykorzystać nieco więcej mechanik no-code w celu zbudowania prostego (bardzo proste) mechanizmu odpowiadającego na nasze pytania, na podstawie bazy wiedzy. Pominiemy tutaj wszelkie techniki produkcyjne i skupimy się wyłącznie na fundamentach mechaniki systemu RAG. 

Przede wszystkim w naszej bazie Airtable dodałem kilka kolumn związanych z synchronizacja rekordów. Jedną z nich jest checkbox (działający z widokami analogicznie jak ten, który budowaliśmy ostatnio) oraz przycisk, którego zadaniem będzie **otworzenie w przeglądarce adresu webhooka** do którego dołączony będzie **identyfikator bieżącego rekordu**. Pozwoli nam to wywołać scenariusz odpowiadający za zapamiętywanie informacji, lub mówiąc wprost — za synchronizowanie rekordów z bazą wektorową.

Zasad więc jest następująca: rekordy, które trafiają do tej tabeli, mogą zostać opisane, a następnie zsynchronizowane z bazą wektorową Pinecone. Podobnie też to z tej bazy będą pobierane treści rekordów na potrzeby dynamicznego kontekstu.

![](https://cloud.overment.com/memory-1fc2b17d-0.png)

Scenariusz realizuje dwie ścieżki. Pierwsza z nich uruchamiana jest z pomocą przycisku w bazie Airtable (ale możemy ją także wywoływać z poziomu innych automatyzacji czy skryptów). Z kolei druga ścieżka odpowiada za wyszukiwanie w bazie wektorowej, gromadzenie treści wpisów oraz generowanie odpowiedzi. 

Przy konfiguracji scenariusza należy utworzyć Data Structure w modułach o nazwie "Embedding JSON", na podstawie takiego obiektu: **{"input":"where does Adam live?","model":"text-embedding-ada-002"}**. Z kolei w module "Answer JSON" strukturę można utworzyć na podstawie np. **‌{"data": "..."}**.

![](https://cloud.overment.com/rag-de351a22-2.png)

- ⚡ [Pobierz blueprint scenariusza](https://cloud.overment.com/aidevs_chatbot-1696525639.json)

Powyższy scenariusz możemy uruchomić np. z pomocą polecenia CURL: **curl -X POST -H "Content-Type: application/json" -d '{"query":"Who is Adam?"}' https://hook.eu1.make.com/WEBHOOK_ID**. Jak widać poniżej, faktycznie powiązane z zapytaniem dane zostały znalezione, dołączone do kontekstu i wykorzystane do wygenerowania odpowiedzi. 

![](https://cloud.overment.com/ask-6706b9ba-8.png)

Wyraźnie teraz widać, jak w praktyce wygląda połączenie bazy SQL/noSQL z bazą wektorową. Gdy przeanalizujesz schemat automatyzacji, zobaczysz, że identyfikatory Airtable są wykorzystywane także w Pinecone. Dzięki temu możemy łatwo kojarzyć ze sobą wpisy i wykonywać proste wyszukiwanie typu "Similarity Search" o którym już mówiliśmy. 

Najbardziej istotny wniosek z tej lekcji dotyczy **łączenia ze sobą koncepcji**, które omawialiśmy do tej pory. Celowo poruszam się jednak po stosunkowo prostych, izolowanych przykładach, ponieważ kluczowe jest zrozumienie elementów na pograniczu programowania, automatyzacji i AI, które będziemy mogli wykorzystywać w praktycznie dowolnych konfiguracjach. 

Aby to zobrazować, podam kilka przykładów:

- Scenariusz czatbota może być rozbudowany o rozpoznawanie intencji
- Możemy wyposażyć go w narzędzia, które również samodzielnie będzie wybierać
- Narzędzia mogą być zewnętrznymi skryptami lub scenariuszami automatyzacji
- Czatbot może być w pełni zbudowany w kodzie i działać na serwerze jako API
- Zapytania do czatbota mogą być kierowane nie tylko bezpośrednio przez Ciebie, ale także przez inne scenariusze automatyzacji, działające w tle
- Z pomocą no-code (ale i nie tylko) możesz zbudować integracje z komunikatorami (np. Slack) i podłączyć do własnej wiedzy
- Czatbot może także odwoływać się sam do siebie (i np. zapamiętywać wskazane informacje)
- Odpowiedzi czatbota mogą być czytane przez np. ElevenLabs

Na tym etapie powinno być już jasne to, jak elastyczne narzędzie mamy w swoich rękach. Jednak jego prawdziwa użyteczność leży w problemie, który będzie rozwiązywać. Jak widać nie sztuką jest zbudować prostego czatbota. Jednak nieoczywiste jest budowanie narzędzi na których można polegać i które faktycznie będą pomagać nam w pracy. Dlatego warto rozejrzeć się wokół siebie i spojrzeć na usługi, narzędzia, aplikacje i urządzenia z których korzystamy oraz zadać sobie pytanie: jakie z aktywności mogą zostać **wspierane** przez AI?


#aidevs_2